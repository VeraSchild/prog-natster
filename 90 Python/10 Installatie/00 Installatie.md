# Installeren

Python is zelf een programma, en moet je dus installeren op je eigen computer. Hieronder vind je de instructies. Zit je vast? Stuur gerust een [mailtje](mailto:inleiding@mprog.nl) en we helpen je verder.

## Om te beginnen

Om te kunnen programmeren op je eigen computer heb je twee verschillende programma's nodig: de taal zelf, en een goede editor:

1. **Anaconda**, een versie van Python die makkelijk te installeren is. Er zitten ook een boel *packages* bij, waarin extra functionaliteit zit voor grafieken, statistiek en nog allerlei andere dingen.

2. **Visual Studio Code**, een *editor* om code in te schrijven. Dit is in feite een soort tekstverwerker, maar dan speciaal bedoeld voor programmacode. Deze geeft bijvoorbeeld verschillende woorden verschillende kleurtjes, zodat je een goed overzicht houdt van je programmacode.

## Stap 1: Anaconda

Dit pakket kunt je downloaden op de website van [Continuum](https://www.continuum.io/downloads). Kies daar voor de "**Graphical Installer**" van **Python-versie 2.7**. De download is meer dan 400MB. Het kan dus even duren voordat het klaar is! Je hoeft trouwens je mailadres niet op te geven, ook zonder mag je Anaconda gewoon gebruiken.

![Kies de "Graphical installer" van Python 2.7](download.png){:style="max-width:35%"}

Zodra de download klaar is, moet je het gedownloade bestand uitvoeren (dubbelklik?). Volg dan de installatieinstructies en kies waar nodig voor "Install for me only"; als het goed is hoef je verder niks te veranderen.

**Bug:** in de Mac-versie is "Install for me only" niet correct geselecteerd, en er staat een foutmelding onder dit scherm waardoor je niet verder kan. Klik met de muis op "Install for me only" om verder te gaan met de installatie.

De installatie kan een tijdje duren.

![](wait2.gif){:style="max-width:25%"}

## Stap 2: Visual Studio Code

Dit pakket kun je downloaden op de website van [Microsoft](https://code.visualstudio.com/). Ook hier geldt dat je het bestand nog moet uitvoeren en installeren. Je hoeft niks aan te passen aan de installatie-opties. Heb je een Mac? Dan wordt het programma in je Downloads-map gezet. Je kunt het vanuit daar gewoon opstarten.
